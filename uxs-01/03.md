---
layout: default
title: Opdracht 3 - Discovery Fase
parent: UX Studio I
permalink: /uxs-01/opdracht-3.html

---

1. TOC
{:toc}

# Inleiding

Tijdens de discovery fase ligt de nadruk op het doen van onderzoek naar
de ontwerp-opdracht. Het doel van het onderzoek is om voldoende inzicht,
richting en visie voor het project te ontwikkelen, zonder dat je massa's
kennis aan gaat leggen waarvan je weet dat het tijdens het project gaat
veranderen. Waar je vooral op wil focussen is het wegnemen van
onzekerheden en gebrek aan informatie.

# Onderzoek

Met het onderzoek doe je een poging inzichten op te doen, in de
zakelijke intenties achter het ontwerp, de klant en de technologie
waarmee je het product/prototype uiteindelijk gaat realiseren.

Hou bij je onderzoek rekening met de volgende set vragen:

### Waarom? 

\- Probeer te bevestigen waarom het project van belang is. Probeer aan
te tonen dat het project van waarde is voor de opdrachtgever en voor de
mensen die met het project aan de slag gaan.

### Wat? 

\- Welke doelen gaat het project aan voldoen? Wat zijn de indicatoren
waaraan het je het succes van het project af kan meten? Waarmee voldoe
je aan de behoeften van de klant? Waar kun je de eindgebruiker gelukkig
mee maken?

### Hoe?

\- Wat heb je allemaal nodig om het project te realiseren?

Ga er niet van uit dat je in een keer alle antwoorden zult hebben. Kijk
op basis van de uitkomsten van de workshop wat de kritieke onderdelen
zijn, over welke aspecten daarvan je onzeker bent, en begin daar met je
onderzoek. Het is geen probleem om aannames te doen, zolang je je er
maar bewust van bent, en je ze behandelt als hypotheses. Zo kun je
sneller naar een resultaat toe werken.

## Zichtbaar

Maak de resultaten van je onderzoek zo snel mogelijk zichtbaar. Door ze
zichtbaar op te hangen in de omgeving waar je werkt, kun je tot nieuwe
inzichten komen doordat je in staat bent om nieuwe verbanden te leggen
tussen de verschillende onderzoeksresultaten. Deze nieuwe verbanden
kunnen je helpen bij het formuleren van de concepten tijdens de Ideation
fase.

# De Drie I's

De drie I's zijn de fundering waarop je onderzoek rust. Deze komen
overeen met de stakeholders in je project:

### Intenties 

Wat wil de **opdrachtgever** bereiken met het product?

### Inzichten

Inzichten in het gedrag en de behoefte van de **gebruiker** gaan het
verschil maken in jouw product. Welke zijn er van belang?

### Implementatie 

Een goed product is pas een **goed product** als het ook daadwerkelijk
gerealiseerd kan worden. Hoe moet jullie potentiële product gerealiseerd
worden?

# Hoe moet je de drie I's onderzoeken?

## Intenties (zakelijk)

#### Visie

Eén centrale visie voor het project helpt om aan iedereen duidelijk te
maken wat het is wat jullie gaan maken. Een goede visie past in één zin.
De visie komt voort uit het onderzoek dat je doet tijdens de discovery
fase.

#### Business Model

Het hebben van een fantastische visie, zorgt er voor dat mensen zich
committeren om deze te gaan realiseren, maar het moet wel ondersteunt
worden met een business model wat er voor zorgt dat het zakelijk zin
heeft om het product of de dienst te gaan realiseren. Een handige manier
om dit in een oogopslag te vangen, is door een Business Model Canvas te
maken,
[www.businessmodelgeneration.com](http://www.businessmodelgeneration.com).
Hiermee kun je snel gezamenlijk verkennen wat de dimensies zijn van een
business case, in een grote poster of flip-over. Op deze manier wordt
het over iedereen duidelijk hoe je product zakelijk ondersteunt kan
worden.

#### Organisatie

Het is natuurlijk hartstikke leuk om fantastische ideeën te verzinnen en
een geweldig ontwerp te realiseren, maar wat is het nut als je dat in
een vacuüm ergens op zolder zit te doen? Hoe ziet de organisatie om
jullie product of dienst er uit? Het is belangrijk dat je alle
stakeholders in je product identificeert en de onderlinge verbanden
tussen de stakeholders visualiseert in een stakeholder map.

Zo kun je de touchpoints in je customer journey volledig op elkaar
afstemmen.

#### Merkbeleving (intenties)

Hoe wordt op een visuele wijze gestalte gegeven aan de opdrachtgever?
Hoe ziet de visuele identiteit er uit? Welke elementen maken de
merkbeleving uniek en herkenbaar? Door een overzicht te maken van de
wijze waarop de (potentiële) klant zich uit, en de concurrentie van de
klant, kun je een startpunt maken voor het visuele ontwerp van jullie
product of dienst. Verzamel zoveel mogelijk beeldmateriaal om inzicht te
krijgen in de wijze waarop de merkbeleving gerealiseerd wordt. Kijk ook
met de organisatie waar je mee werkt of ze bijvoorbeeld een brand book
of identity manual beschikbaar hebben, waarin ze de uitgangspunten van
hun organisatie of merk vastgelegd hebben.

#### Content Strategie

Content is king, zo luidt de gevleugelde uitspraak. Zonder content is er
weinig reden voor je eindgebruiker om met je product aan de slag te
gaan. Het is van groot belang dat je al vroeg duidelijk krijgt hoe je
gaat communiceren met je doelgroep. Denk na over de wijze waarmee je met
je doelgroep communiceert. Hoe stel je je op? Als expert, neutraal, of
juist met een stevige mening?

Content is alle multimedia (beeld, tekst, plaatjes, video's, games,
widgets, feeds etc) die mensen via je product consumeren. Waar gaat deze
content vandaan komen? Wie gaat hem aanleveren? Is er in jullie product
sprake van user generated content? Hoe wordt dit dan geproduceerd door
de gebruikers? Hoe laat je je klanten weten wat de diepte en de breedte
is van de content die beschikbaar is? Denk hierbij ook na over copy.
Lorem Ipsum is makkelijk toe te voegen, maar wat voor gevolgen heeft de
echte copy voor het ontwerp?

#### Concurrentieonderzoek

Vaak opereert je product in een markt waarin ook andere spelers aanwezig
zijn. Wat doen zij? Zijn hun oplossingen goed, of zijn mensen er juist
ontevreden over? De vraag is dus hoe je omgaat met je concurrentie? Ben
je een volger of een trendsetter? Op basis van deze beslissing kun je
gaan bepalen welke focus je concurrentieonderzoek moet hebben.

## Inzichten (in de eindgebruiker)

#### Interviews met 'Superusers'

Superusers helpen je om inzicht te krijgen in de extremen van je
product. Probeer iemand te vinden die met een vergelijkbaar product
werkt, of in een vergelijkbare situatie werkt. Je kunt meestal twee
typen superusers onderscheiden:

##### Type 1:

Dit zijn de mensen aan de frontlinie die er zich op gefocust hebben om
hun werk zo effectief mogelijk uit te voeren. Daarom bestaat hun werk
uit een wereld van workarounds, maar zijn wel degene die je perfect
kunnen vertellen waar de pijnpunten van de huidige situatie zitten.
Tegelijkertijd is hun effectiviteit afhankelijk van hun beheersing van
de huidige situatie, zodoende zijn zij dus wantrouwig voor
nieuwigheden\...

##### Type 2:

Mensen die ooit het zware werk aan de frontlinies deden, maar
tegenwoordig op een kantoor zitten en anderen aansturen. Meestal zijn
zij de beste personen om de zakelijke randvoorwaarden van een product te
beschrijven. In plaats de doelen of behoeftes van de gebruiker.

#### Gebruikers observeren op de plek waar ze het potentiële product gebruiken

Probeer gebruikers te observeren op de plek waar ze je potentiële
product zullen gebruiken. Wat mensen zeggen en doen ligt vaak mijlenver
uit elkaar. Als je ze ondervraagt, vergeten ze vaak veel details te
benoemen. En juist het inzicht in de details van de user experience
maken het verschil. Probeer daarom zo onopvallend mogelijk te
observeren, en als je vragen stelt, zo open mogelijke vragen te stellen
(Wat deed je zojuist? Waarom deed je dat?).

#### Een dag als gebruiker

Kruip eens voor een dag in de huid van je potentiële gebruiker. Probeer
voor jezelf deze situatie zo realistisch mogelijk te maken. Geef jezelf
de hoofdrol in het theater van je gebruiker. Door te denken en je te
gedragen als je eindgebruiker en je customer journey te doorlopen, leer
je van je eindgebruiker zien hoe zijn leven eruit ziet.

#### Social Media

Mensen die extreem tevreden of ontevreden zijn met een product of
dienst, schuwen niet om dit te laten weten aan de wereld. *#Fail,* is de
hashtag om via Twitter erachter te komen hoe mensen denken over je
product. Probeer met een aantal slimme keywords inzichten te verzamelen
in de problemen die mensen tegenkomen, maar ook het succes van een
product, wanneer zijn mensen zo enthousiast dat ze de hele wereld erover
willen vertellen?

#### Persona's

Met behulp van persona's humaniseer je de randvoorwaarden en vereisten
van je product. Daarmee helpt het je om over de behoeften en doelen van
de eindgebruiker na te denken. Probeer in je persona's de volgende
elementen te benoemen:

##### Technologiegebruik

Probeer in je profiel duidelijk weer te geven of je persona iemand is
die comfortabel omgaat met technologie. Is je persona iemand die 24/7
bezig is met z'n gadgets, of is het juist een extreem conservatieve
gebruiker, die z'n computer alleen gebruikt voor e-mail en buienradar?

##### Doelen

Wat zijn de doelen die de persona probeert te bereiken met het product
of dienst wat je aan het ontwikkelen bent?

##### Pijnpunten

Geef aan waarom het op dit moment lastig is voor je persona om de doelen
die je gesteld hebt te bereiken? Wat blokkeert haar? Waar komen de
pijnpunten vandaan?

##### Verlangens

Geef aan wat de behoeftes, verlangens, wensen en dromen van je persona's
zijn. De doelen en de pijnpunten zullen aangeven waar je hier met je
product het verschil kunt maken.

##### Scenario

Geef een kort scenario van het gebruik van het product. Dit geeft aan
'waarom' jouw persona je product gaat gebruiken. Wat is de trigger waar
ze op reageren? Wat is de reden dat iemand jouw product of dienst gaat
gebruiken? Denk hierbij niet alleen aan de gebruiker, maar aan de gehele
context. Alleen op deze wijze krijg je een reëel scenario.

##### Merkbeleving (inzicht)

Het is natuurlijk altijd mooi als je met veel zorg de visuele
communicatie van een organisatie op orde gebracht hebt, maar wordt deze
ook zo ervaren door de eindgebruiker? Hoe ziet de merkbeleving er uit
als je in de schoenen van de eindgebruiker staat? Welke emoties worden
er opgeroepen bij de eindgebruiker? Hoe ervaart een eindgebruiker de
productpersoonlijkheid?

## Implementatie (Ontwerp / Techniek)

#### Platform

Op welk platform ga je het uiteindelijke product realiseren? Op het web?
Is het dan in de browser op een desktop? of juist mobiel? Of maak je
voor mobiele doeleinden een native toepassingen? Welke gevolgen heeft de
keuze voor een platform voor het ontwerp? Android gebruikers zijn andere
interacties en patronen gewend, dan bijvoorbeeld iOS gebruikers. Windows
Phone is visueel sterk onderscheidend van andere mobiele platformen. Wat
voor gevolgen heeft dit voor het ontwerp en de implementatie van het
product?

#### Patterns & Libraries

Wat zijn bekende (interaction) design patterns waarbij je in jullie
product of dienst gebruik van kunt maken? Welke libraries of andere
middelen zou je kunnen gebruiken om relatief eenvoudig je high-fidelity
prototype te kunnen realiseren? Door hier goed naar te kijken, bespaar
je je op het moment dat je gaat ontwerpen en realiseren een behoorlijke
bak werk. Nu kun je nog bijsturen en bijschaven aan de wijze waarop
jullie je prototype gaan realiseren.

#### Technologische keuzes

Welke technologieën ga je gebruik van maken om je prototype te
realiseren? Zijn er dingen die je zelf moet gaan bouwen? Hoe kun je
bepaalde functionaliteit het beste mock-uppen? Hier zul je een aantal
keuzes in moeten maken om tot een goed eindproduct te komen.

#### Niet-Technische Eisen en Beperkingen

Aan ieder product zitten bepaalde eisen en beperkingen.Vaak zijn er een
aantal belangrijke randvoorwaarden die van invloed kunnen zijn op het
ontwerp wat je kunt realiseren. Je zult inzicht moeten krijgen de
volgende 'heden' om een realistisch product te kunnen realiseren:

#### Veiligheid

(Persoonlijke) Informatie dient beschermd te worden tegen diefstal. De
veiligheid van gegevens in een van de belangrijkste voorwaarden voor
vertrouwen in digitale producten en/of diensten. Hoe ga je hiermee om?

#### Schaalbaarheid

Hoe kan de technologie die je wilt gaat gebruiken meegroeien met het
aantal gebruikers, of de functionaliteit die mettertijd toegevoegd
wordt?

#### Prestaties

Hoe zorg je er voor jou dat jouw product snel werkt? Wat moet je doen om
een 'vloeiende' user experience te realiseren voor je product?

#### Betrouwbaarheid

Niemand wil een product wat niet betrouwbaar is, maar aan een product
dat 365 dagen 24/7 beschikbaar moet zijn, zitten bepaalde kosten
verbonden\...

#### Capaciteit

Hoe veel mensen verwacht je dat er gebruik gaan maken van je product?
Hoeveel kun je er tegelijkertijd bedienen, en wat is daar voor nodig?

#### Toegankelijkheid

Wat zijn de voorwaarden om je project toegankelijk te maken voor mensen
met een functiebeperking?

Deze drie I's zijn de I's waarin je komende fase inzichten moet gaan
verwerven. Daarom lever je om de Discoveryfase af te sluiten los van
afspraken met je opdrachtgever de volgende deliverables op:

# Opdracht 3 --- Deliverable 1: Presentatie Discovery Fase

In lesweek 5 (zie kwartaalplanning) gaan jullie zelf als team bij je
opdrachtgever verslag doen van de uitkomsten van jullie onderzoek. Deze
afspraak maken jullie als team zelf. Hierbij hoort natuurlijk ook een
spetterende presentatie. Het doel van deze presentatie is duidelijk
maken aan je opdrachtgever dat je voldoende grip en inzicht hebt in de
briefing en het ontwerp-probleem dat je op zult moeten lossen, dat je
als team in staat bent om een aantal creatieve concepten te ontwikkelen
tijdens de Ideation fase.

## Randvoorwaarden

-   De presentatie maakt duidelijk wat de belangrijkste uitkomsten waren
    van de discoveryfase, en laat een overzicht zien wat het resultaat
    was van het ontdekken van de drie I's.

-   De presentatie laat duidelijk zien dat het team inzichten heeft
    verworven in de brief.

-   De presentatie is visueel één geheel en ziet er verzorgd uit.

## Deadline

De deadline is **vrijdag 1 oktober** om **12:00**. Je post de
presentatie in de bestanden van je team kanaal in MS Teams, zodat het
voor je begeleidend docent beschikbaar is.

## Opleveren

Je levert de presentatie op als file in je team in MS Teams, zowel als
PDF en Keynote / Powerpoint document.

## Toetsing

De presentatie van de Workshop wordt op de volgende criteria formatief
getoetst

-   In de discovery presentatie komen de inzichten in de drie I's aan
    bod

-   Laat het team zien dat ze inzichten verworven uit het onderzoek
    kunnen doorvertalen in de briefing

-   Het team in staat is om gedurende de ideation fase een aantal
    creatieve concepten te bedenken

# Opdracht 3 --- Deliverable 2: Debrief Discovery Fase

## Opdracht

Nadat de presentatie van de discoveryfase heeft plaatsgevonden schrijf
je met je team een debrief waarin je beschrijft wat er *besproken* is
tijdens de presentatie sessie, welke *beslissingen* er genomen zijn, en
welke *acties* er door het team of de opdrachtgever ondernomen worden.

## Randvoorwaarden

De debrief is een document of een message in in MS Teams, waarin je de
volgende dingen benoemd:

-   Wat is er besproken tijdens de presentatie van de Discovery Fase?

-   Welke beslissingen zijn er genomen tijdens deze sessie?

-   Wie gaat er met welke acties aan de slag?

## Deadline

De deadline is **vrijdag 1 oktober** om **12:00**. Je post de debrief in
de bestanden van je team kanaal in MS Teams, zodat het voor je
begeleidend docent beschikbaar is.

## Opleveren

Je levert de debrief op als pdf-file in de bestanden van je team kanaal
in MS Teams.

## Toetsing

De debrief van de presentatie van de discovery-sessie wordt op de
volgende criteria formatief getoetst:

-   De debriefing van de discovery-sessie benoemt de uitkomsten van de
    presentatie en overlegsessie

-   De beslissingen die genomen zijn tijdens de sessie

-   De actiepunten van de teamleden en opdrachtgever voor de volgende
    fase

# Opdracht 3 --- Deliverable 3: Onderzoeksverslag

Gedurende de discoveryfase heb je een aantal belangrijke inzichten
opgedaan in de zakelijke intenties, inzichten in de gebruiker, en de
wijze waarop je je prototype kunt gaan implementeren. De uitkomsten van
het onderzoek beschrijf je in z'n geheel in het onderzoeksverslag. Met
je onderzoeksverslag demonstreer je als team inzicht gekregen hebt in
het ontwerp-probleem uit de brief, en dat je met de resultaten van je
onderzoek in staat zult zijn om een aantal passende creatieve ideeën en
concepten te bedenken tijdens de Ideation fase

## Randvoorwaarden

In het onderzoeksverslag beschrijf je de resultaten van je onderzoek
naar de drie I. dit betekent dat je de volgende onderdelen van je
onderzoek omschrijft in je verslag:

### Intenties

-   Visie

-   Business Model

-   Organisatie

-   Merkbeleving (intentie)

-   Content Strategie

-   Concurrentieonderzoek

### Inzichten

-   Interviews met Superusers

-   Gebruikersobservatie

-   Een dag als gebruiker

-   Social media

-   Persona's

-   Merkbeleving (inzicht)

### Implementatie

-   Patterns & Libraries

-   Technologische keuzes

-   Niet technologische eisen

In het verslag laat je met behulp van foto's, schetsen en andere
visualisaties zien dat je in staat bent geweest om diepgravend onderzoek
uit te voeren naar aanleiding van de uitkomsten van de kickoffworkshop.
Daarnaast demonstreer je dat je met de resultaten van je onderzoek in
staat zult zijn om een aantal creatieve concepten te bedenken die goed
aansluiten bij de brief.

Het document is een A4, liggend of staand formaat.

Het is visueel één geheel en ziet er verzorgd uit.

## Deadline

De deadline is **vrijdag 2 oktober** om **12:00**. Je post het
onderzoeksverslag in de bestanden van je team kanaal in MS Teams, zodat
het voor je begeleidend docent beschikbaar is.

## Opleveren

Je levert je onderzoeksverslag op als PDF document in de bestanden van
je team kanaal in MS Teams.

## Toetsing

Het verslag van de onderzoeksfase vormt onderdeel van de
productbeoordeling van het project, en wordt daarom summatief getoetst
op de volgende criteria:

-   #### Merkbeleving en Business 

> In het onderzoeksverslag wordt in woord en beeld beschreven welke
> elementen van belang zijn voor een passende merkbeleving van het
> product bij de eindgebruiker. Daarnaast wordt benoemd wat het
> businessmodel is dat de klant probeert te bereiken met het te
> realiseren product.

-   #### Gebruikersinzicht 

> Het team heeft de context van de gebruikssituatie goed geïdentificeerd
> en onderzocht. In het onderzoeksverslag worden de inzichten benoemd
> die het ontwerpteam opgedaan heeft in de gebruiker en hoe deze van
> invloed zijn op de visie voor het te realiseren concept.

-   #### Het potentiële product en technieken om het te realiseren

> Er is onderzocht hoe de prototypes van potentiële concepten
> gerealiseerd kunnen worden en welke technieken daarvoor nodig zijn.
> Deze technieken zijn getoetst op haalbaarheid en kunnen ook door het
> ontwerp-team gebruikt en uitgewerkt worden.

## Studielast

De studielast voor deze discoveryfase bedraagt ongeveer 80 uur per
teamlid.
